Сюкпря (Благодарность)


Тейнемс ульнесь а мезть. 
Сёксесь таргошка кода ушодсть варцаеме якшамо летькесэ валскетнень. 
Менелесь кармась нузякс ды потмура: пизементь а терди, лембе чипаенть пани. 
Читне нурязь нурясть ломантнень, саласть кизэнть ледстниця мельтнень. 
Чокшнэ ёнов кармась тунь стака. 
Фильмаськак понгсь берянь: таго-мень чаво ды а чарькодевиця. 
Вера пекстызе ноутбуконть, озась диван лангс, ёртызе прянзо удалов ды конинзе сельмтнень. 
Сась талакавтыця каштмолема. 
Чаво велень кудось (тетят-ават зярс эзть са важодемасто) мездеяк эзь корта, мезеяк эзь тее эсензэ потсо. 
Аштесь. 
Вера эрязасто стясь таркастонзо, мольсь вальмантень ды састо нежедизе конянзо кельме суликантень. 
« Мезекс мон тей сынь? –вансь тейтересь раужо ушонть лангс. 
– Аштевлинь ошсо, пискавлинь мейсэяк. 
Арась, эрявсь тень сеземс велев истямо шкане». 
Кудыкельксэнь совамо кенкшентень вачкодсть. 
«Кие улевель? – кецязевсь сэтьмечинть коламонтень Вера. – Тосо некак апак тулодо». 
Лись кудыкелев. 
- Кие тосо? 
- Мон. Артём. – каятотсь цёрань вайгель. 
- Кодамо Артём? – эзь чарькоде тейтересь. 
- Мон. Батяркин Артём. Верепень Батяронь Тёма. – марявсь, кода талакадсь – сонзэ эзизь сода, цёрась. 
– Содат истямо? 
-Ого! – панжизе кенкшенть Вера. 
– Сась тень инже! 
Кодамо варма кандынзить? 
- Ага. Инже. – цёрась эзь сода мезе ёвтамс, вансь Верань лангс. 
- Совак, бути инже! – мизолдозь мерсь тонатась. 
- Тон ськамот? 
- Ськамон. 
Ютак, мезть тесэ кельмсемс. – ды Вера эрязасто совась кудос. 
Артём каинзе кемтнень, кепедевсь содавикс кустемпеванть, панжизе стака кенкшенть. 
- Мезть ёвтат? – цёранть лангс апак вано, таго мезть ботась паникудосо Вера. 
- Ды сынь вана окойники велев. 
Сован, арсян, кода теветь кевкстян. – мерсь Артём. 
- О-о-о-о. Истя мерят. 
Мон тандадынь – теевсь мезеяк. – таго марявсь паникудостонть. 
– Чай кармат? 
- Карман. Мон торт кандынь. 
– Артём путызе юдминенть морга лангс. 
- Тантей? 
- Аздан. 
Паряк тантей… 
- Вант, карми а тантей – сеске кудостонть пантян. – яла ракась тейтересь. 
Ютасть икельцькудос, Артём озась диванонть лангс, косо а умок нусмакалесь Вера. 
Азоравась – нежедсь вальмаалксонтень. 
- Ну, кода эно теветь? 
Мейсэ лексят, ялгай? – кевкстсь Вера. 
- Важодян. – нурькинестэ мерсь Артём. 
– Тонсь кода? 
- Тонавтнян. 
Умок сыть? 
- Исень чиде икеле. 
- М-ммм. Чарькодеви. 
Куватьс? 
- Ванды туян. – мерсь Артём ды кавонест од ломантне чатьмонсть. 
Кортамось эзь моле. 
Вера васня кенярдсь, ули мейсэ пештямс чокшнэнть, ней эзь сода, кода сонзэ пештямс. 
Мезде кевкстнемс, кода прянть невтемс. 
Артём педе пес а чарькодеви пелезевсь, а чарькодеви визделгадсь, эзь сода мик ков варштамс. 
Ансяк менчесь ды вадяшась кедьлапушканзо, мейсэ сеске миизе прянзо. 
- Вадрясто кортнитяно. – снартнесь пейдезь лисемс казямо таркастонть Вера. 
– «Важодян». «Тонавтнян». 
Вана кортнинекак, кода мереви. 
- Ага. – мизолдозевсь Артёмгак. 
– Зяро минь эзинек вастовкшно? 
Колмошка иеть? 
- Та-кода истя. 
Адя. Ведесь лакась. 
Ютасть мекев паникудонтень. 
- Содат, мон тей аволь ансяк чайде симеме сынь. – апак учо мерсь Артём ды Вера сеске редясь, кода цёранть конянзо лангс лись ливезь. 
- Оно кода. 
Мезекс эно? 
Таго ойметь панжомо кармат? 
Туян тонь мельс – содан, седе тов мезе? – вачкодсь, а якавольть кортамованть чаво валтнэ, Вера. 
- Тукшныть мелезэнь зярдо-бути. - пштистэ мерсь Артёмгак ды састо поладсь. 
– Паряк вечкилитиньгак… 
Тевесь аволь теньсэ. 
Цёрась озась эзем лангс. 
- Мейсэ эно? – озась ваксозонзо Вера ды варштась видьстэ чамас. 
- Сюкпря сынь тонеть ёвтамо. – эзь пелезеве те ванновтодонть Артём. 
-Сюкпря? 
Мезень кисэ? – совавтсь эсь вайгелентень ванькс талакадома Вера. 
- Ледснят се чокшнэнть, зярдо мон тонь ильтинь кудов? – кевкстсь Артём. 
– Сестэ кискатне велеванть пансевтнесть, тон пелезевить ськамот ютамо, монь тердимик. 
- Зярс тень аволь сизьгемень иеть, кирдян прясо весементь, мезе ульнесь седикеле. 
- Се чокшнэсь весе эрямом прянзо лангс стявтызе. 
Тон иля арсе, те аволь чаво валт, манчемавтомо, кода ульнесь, ёвтнян. 
Мон сестэ ансяк армиясто сынь. 
Сынь клубов, сеске редитинь. 
Мейле кавтошка таргот майсинь, тонь лангс ванозь. 
Коськезь коськинь... 
Кода ваксозот молемс – аздан, ды тесэ истямо тев… 
- Секс нама, кудом икеле кутморямо-палцеме сеске эцить? 
- Нама, секс. – мизолдозевсь Артём. 
– Ды аволь ансяк палцеме. 
Лиядояк, ледстик парсте, кортынь. 
Ансяк кодат тосо! 
От ворот поворот невтить тень. 
- Ага. – пейдезевсь Вераяк. 
– Тесэ монгак видькстан. 
Истят валт киньгак пельде эзинь марсе. 
Ды кие соды, паряк а марянгак. 
- Тон сестэ Колькань марто яксить, сонзэ пиже «семёрказо» ульнесь. 
Мон арсинь, венчиде те шкас. 
- Пазось ванстымим! Аздангак, косо ней те пияницясь. 
- Симеме кармась? 
Те берянь тевесь. 
Ды монгак ёмавлинь, бути аволь тон. 
Мон сестэ кода арсинь: куш мезе, куш кода, ансяк тон кармат монь. 
– Артём стясь ды яказевсь кудованть; чикордозевь кияксось ды цёранть вайгелезэ. 
– Содат мекс зярдояк истят валт эзить марсе? 
Сынь ульнесть ванькст ды видеть. 
Эрьванть — мештем потсто таргия. 
Вечкилитинь, Верка, вечкелитинь, те орожияскак иля яка. 
Сестэ, се чокшнэсенть мон арсинь истя ламо, зяро эзинь арсе весе эрямонть перть. 
Ды ладинь истя: васня эряви теевемс ломанекс, кеместэ стямс пильге лангс. 
Арсинь: карми машинам, эсень кудом, сан тонеть питней оршапельсэ цитнезь ды сестэ… сестэ паряк мезеяк лиси. 
Ды весементь, мезе мон теить, мон теинь тонть туртов. 
Туинь Московов, важодинь, таштынь ярмакт. 
Тон свал аштить сельмень икеле. 
Важодинь, ансяк вейкень кисэ – самс тонеть. 
Самс, ды меремс: « Вант, Верка, кодамо мон цёра!». 
- Тон мезе, арсить, мон яксян Колькань марто – ули машиназо? 
– Вера налксезь вачкодизе Артёмонь лавто ланга. 
- Теке мон тынк тейтертнень аздасынь! – раказь мерсь Артём. 
- Содавлить, истякояк манявлимик! – пандызе Вера ды истя вадрясто кундазь пейдема лувонть апак кадно, кевкстсь.
– Ды ней мезе, а вечксамак? 
- Ней? – пштистэ варштась Верань лангс Артём. 
– Ней ули машинам, Московсо квартирам, тейтерем. 
Ансяк, бути аволь тон, аволь се чокшнэсь, мезеяк те а улевель, чарькодят? 
Сюкпря теть, Вера. 
Сюкпря, сестэ эзимик вечке. 
Кие соды, кода эрямом сестэ велявтоволь, кикс мон улевлинь ней.  
- Тейтереть ули? – теке мерят, ансяк тень маризе Вера. 
- Ули. 
- Кодамо? 
- Вечкевикс. 
- Лиси, мон ней тонеть а вечкеван? – эзь пота удалов Вера. 
- Бути ансяк аламодо. – таго ки соды косто педясь цёрантень превтеме мизолксось. 
– Сюкпря, Верка, теимик ломанекс. 
- А мезень кисэ. – мельтеме мерсь тейтересь. 
– Чайде симе карматано? 
- Ды кодат тесэ чайть. 
Молян мон. Вастовмазонок. 
– ды Артём панжизе кенкшенть. 
- Вастовмазонок. - мерсь Вера чаво кудонтень. 
- Гайневть, бути мезе. - апак учо велявтсь Артём ды путссь кашлангонть лангс конёвнэ. 
«Бути мезе... Мезе? – мерсть Верань арсеманзо. 
- Вадря тон ломанесь, Тёма, ансяк манчеме а маштат. 
Арась тонь кодамояк тейтерь. 
Ды бути ули, мезе сестэ? 
Мезеяк ды вакссонзо чаво тарка. 
«Сюкпря!» А чарькодевикс ломань тон, Тёма!» 
Таго мольсь вальманть ваксс ды нежедсь суликантень. 
Ушосонть кармась седеяк чопода. 
Ансяк ней Вера эзь сёпо прянзо, мекс сась велев.

