РИВЕЗТЬ-ПСАКАТ

Весть псака лиссь вирьга якамо. 
Вана каршозонзо ривезь понгсь ды корты тензэ:
- Тонь леметь кода?
Псака ёвтась тензэ:
- Монь лемем Кот Иваныч. 
Тонь кода леметь?
- Лиса Иваныч,- ёвтась тензэ ривезь.
Мейле ривезь мерсь тензэ:
- Адя, Кот Иваныч, вейсэ эрямо.
- Адя! - мерсь псака.
Тусть эрямо псакань кудос.
Весть ривезь тусь вирьга якамо.
Яки сон вирьга, каршозонзо понгсь овто. 
Овтось мери тензэ.
- Мон тонь, ривезь, сэвтян!
Ривезь каршонзо:
- Монь мирдем ули, Кот Иваныч: 
тон сонзэ пильге алдо сэксэнзэяк а аштят!
Овто тандадсь ды тусь. Мейле ривезень каршо верьгиз понгсь ды мери:
- Мон тонь, ривезь, сэвтян!
Ривезь мери тензэ:
- Монь мирдем ули, Кот Иваныч, тон сонзэ пильге алдо сэксэнзэяк а аштят!
Верьгиз, неть валтнэнь марязь, пек тандадсь. Мейле ривезень каршо понгсь нумоло ды корты:
Ривезь, мон тонь сэвтян!
- Аштека, ужо, нумоло-парочи, ве вал ёвтан тенть: 
монь мирдем ули, Кот Иваныч,
тон сонзэ пильге алдо сэксэнзэяк а аштят! 
Нумоло, неть валтнэнь марязь, эзь сода, прянзо ков тееме: мезе вийсэ чиеме тусь.
Чийсь, чийсь, муинзе овто марто верьгизэнть. 
Кармасть вейсэ арсеме, кода тенст Кот Иванычень неемс. 
Верьгиз мери:
- Мон молян бука салан, ды пир тейтяно: 
тердьсынек ривезенть мирдензэ марто. 
Сестэ Кот Иваныченьгак нейсынек.
- Мон,- нумоло мери, - молян куршт-каршт пурнан.
Овто мери:
- Мон молян медь салан.
Вана сынь тейсть пир. 
Овто тусь ривезень мирдензэ марто тердеме. 
Сась овто вальмалов, кармась сеереме:
- Ривезь, а ривезь! 
Айдо миненек симеме, ярсамо.
Ривезь мерсь: «Вана шлятано, нардатано». 
Овто тусь мекев. 
Сон киява моли, моли, варшты удалов - сы, а сы, мери, Кот Иваныч? 
Сась ялганзо ваксс. 
Учить, учить а сыть. 
Мейле верьгиз тусь тердемест. 
Сась сон ривезень вальмалов:
- Ривезь, а ривезь! Айдо миненек инжекс.
Ривезь мерсь:
- Вана карсетяно, тапарятано.
- Верьгиз тусь. 
Сон киява моли, моли, удалов варшты - сы а сы, мери, Кот Иваныч? 
Сась верьгиз ялганстэнь. 
Учить, учить - а сыть. 
Мейле нумоло тусь. 
Сась ривезнень, кармась сеереме:
- Ривезь, а ривезь! 
Айдо миненек инжекс.
Вана оршатано, карятано.
Нумоло седе курок тусь. 
Киява моли, моли, удалов варшты. 
Кода сась, ялганстэнь ёвтась: 
оршить, карить, мери. 
Овто кузсь палмань пряс, верьгиз толбандянь пенгтнень алов, нумоло курш-карш алов кекшсь.
Кода ривезть-псакат састь, псака ваны - овто палмань прясо. 
Кода кирнявты палманенть пряс! 
Овто тосто прянзо лангс эшкизе - толбандянть лангс прась! 
Тосто лиссь верьгиз, сон чалгась курш-карш лангс, курш-карштнэнь алдо лиссь нумоло. 
Сынь ёжовтомо кона ков сралесть.
Ривезть-псакат сэвизь буканть ды тусть кудов.
