Атя, Овто ды Ривезь

Эрясть-аштесть атят-бабат. 
Сынст арасельть эйкакшост. 
Весть атясь тусь озимень видеме. 
Пачкодсь паксяв ды кармась сокамо.
Мольсь атянть ваксс овто ды мери:
- Атя, а атя, мон алашат порьса.
Атясь мери: «Ужо, васня умам сокаса».
Овтось мадсь крандаз алов ды учи, зярдо атясь сокасы уманзо.
Атянтень сась ривезь ды кевкстни: «Атя, а атя, эзить нее овтыне».
Овтось салавинька мери атянтень: «Мерть: эзинь нее».
Атясь мери: «Арась, ривеське, овтыне эзинь нее».
Ривезесь мери: «Крандаз алот мезе?»
Овтынесь салавинька мери: «Мерть: палозь мукорь».
Атинесь мери: «Те, ривеське, палозь мукорь».
Ривезесь мери: «Улевельдеря палозь мукорь, кепедевлик крандазонтень».
Овтось тошки атянтень: «Эно кепедемак».
Атясь кепедизе овтонть крандазонтень ды сюлмизе пикссэ. 
Ривезесь мери:
- Улевельдеря палозь мукорь, эйзэнзэ узере пезнавтозь улевель.
Овтось мери атянтень: «Эно пезнавт».
Ривезесь мери атянтень:
- Ней ёвтык, атине, кода пандсак паром?
Атинесь мери:
- Сан уманть изамо, кандан теть нарвицька ципаканек. 
Сась атинесь кудов, тонгсь кескавс тюжа киска, ускизе паксяв ривезентень.
Ривезесь кевкстни:
- Атине, кандыть монень нарвицька ципаканек?
- Кандынь, оно кескавсо.
Ривезесь кармась кескавонть сезнеме. 
Кискась кода лиси ды напусти ривезенть мельга. 
Ривезесь арды эсензэ пизэс, кискась - мельганзо. 
Ривезесь кенерсь совамо. 
Кискась кадовсь. 
Ривезесь кевкстни сельмензз:
- Сельминеть-дугинеть, кода тынь ванстыде монь эйсэ?
Сельмтне мерить:
- Минь яла ваннынек, кода а прамс.
Ривезесь мери:
- Мон тенк тень кисэ раман сельмукшт.
Мейле ривезесь кевкстинзе пильгензэ:
- Пильгть-дугинеть, кода тынь чииде?
Пильгтне мерить:
- Минь яла капшинек икелев, кода а понгомс кискантень. 
Ривезесь мери:
- Тень кисэ мон раман тенк кемть.
Мейле ривезесь кевкстизе пулонзо:
- Пуло, а пуло, кода тон монь эйсэ ванстыть?
Пулось мери:
- Мон яла керчавинь пильгеть юткс ды арсинь, кода тонь правтомс, кадык кискась поревлинзеть.
Ривезенть састь кежензэ. 
Пулонть ливтизе ушов ды серьгедсь:
- На, киска, сэвик!
Кискась кундызе пулонть, ривезенть таргизе ды сэвизе.
